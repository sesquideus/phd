## Anotácia
Primárnym cieľom projektu je vytvorenie priestorového modelu rozloženia a dynamiky
meteoroidov vo vnútornej Slnečnej sústave. Ťažiskovými časťami práce sú implementácia
numerickej $N$-body simulácie, pomocou ktorej budeme schopní vytvárať virtuálne meteoroidy,
sledovať ich dynamiku vo vnútornej Slnečnej sústave,
a vývoj metódy na redukciu modelových dát na konkrétne miesto v zemskej atmosfére.
Redukované výsledky bude možné porovnať s observačnými dátami,
prípadne vytvoriť predpoveď meteorickej aktivity v určitom čase
a s ich pomocou optimalizovať pozorovacie programy pozemských staníc.
Primárnym zdrojom dát bude databáza systému celooblohových kamier AMOS, prevádzkovaného KAFZM FMFI UK.

Postupnou variáciou parametrov simulácie až do dosiahnutia najlepšej možnej zhody
s experimentálnymi dátami sme schopní určiť skutočnú priestorovú distribúciu
a početnosť meteoroidov v oblasti orbity Zeme.
V rámci riešenia projektu sa plánujeme zúčastniť na konferencii IMC 2020
a prezentovať priebežné výsledky formou ústneho príspevku alebo postera.

## Návrh metódy riešenia projektu
Ideálnou, avšak technicky náročnou metódou je priame meranie citlivosti
pomocou známeho kalibrovaného svetelného zdroja, napríklad luminiscenčnej diódy.
Porovnaním skutočnej a zaznamenanej zdanlivej jasnosti je možné zostrojiť kalibračnú funkciu.
S jej pomocou sme následne schopní určiť limitnú magnitúdu alebo priebeh funkcie pravdepodobnosti detekcie.

Z praktických a technických dôvodov je však jednoduchšie systém
porovnať s iným pozorovacím systémom so známou charakteristikou;
prípadne vykonať pozorovanie súčasne viacerými systémami s rôznymi limitnými
magnitúdami -- napríklad celooblohová kamera systému AMOS,
digitálna zrkadlovka (DSLR) a jeden alebo viac vizuálnych pozorovateľov.
Porovnaním počtu pozorovaných meteorov v rovnakej časti oblohy následne
budeme schopní odhadnúť limitnú magnitúdu systému, prípadne priebeh jeho DPF.

Zatiaľ čo pozorovania je v princípe možné vykonávať kedykoľvek,
najvhodnejšou príležitosťou na zber observačných dát sú meteorické roje.
Ak Zem práve križuje dráhu niektorého zo známych prúdov meteoroidov, meteorická aktivita sporadického
pozadia je obohatená o meteory prislúchajúce týmto rojom.
Zenitová hodinová frekvencia (ZHR) najaktívnejších rojov môže byť až o dva
dekadické rády vyššia, ako bežná aktivita sporadického pozadia.
Množstvo dát, potrebné na štatistickú analýzu, teda môže byť zaznamenané v kratšom časovom úseku.
V roku 2021 sú obzvlášť výhodné meteorické roje Perzeíd, Eta Akvaríd a Tauríd.
Kvôli potlačeniu negatívneho vplyvu svetelného znečistenia plánujeme pozorovania vykonať
expedične (napríklad Muránska planina, Observatórium Kolonické sedlo, Park tmavej oblohy Poloniny a pod.).

Na zaznamenanie dát od vizuálnych pozorovateľov je spravidla určený člen expedície,
ktorý namiesto pozorovania vedie záznamy podľa hlásení ostatných členov: predovšetkým
čas, odhadnutú jasnosť meteoru, polohu na oblohe a príslušnosť k meteorickému roju.
Technicky pokročilejším riešením je použiť zvukové nahrávacie zariadenie, napríklad diktafón.
Zvukový záznam bude neskôr analyzovaný a podľa časových značiek skorelovaný
so záznamami systému AMOS, prípadne so zachytenými fotografiami.
Pre každý meteor je následne možné určiť, ktoré zo systémov ho zaznamenali,
v prípade vizuálnej detekcie jedného meteoru viacerými pozorovateľmi
aj ich vzájomné korelácie.
